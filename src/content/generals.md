---
layout: post
title: "Generałowie"
author: Tomasz Waszczyk
tags: [""]
image: 
date: "2018-05-06T23:46:37.121Z"
draft: true
---

Józef Piłsudski o Rosji i Rosjanach:

"Bez względu na to, jaki będzie jej rząd, Rosja jest zaciekle imperialistyczna. Jest to zasadniczy rys jej charakteru politycznego. Mieliśmy imperializm carski; widzimy dzisiaj imperializm czerwony – sowiecki”.
"Dusza Rosjanina, jeśli nie każdego, to prawie każdego, jest przeżarta duchem nienawiści do każdego wolnego Polaka i do idei wolnej Polski. Oni są łatwi i zdolni do uczucia nawet wielkiej przyjaźni i będą was kochać szczerze i serdecznie, jak brata, dopóki nie poczują, że w sercu swoim jesteście wolnym człowiekiem i boicie się ich miłości, w której dominującym pierwiastkiem jest żądza opieki nad wami, inaczej mówiąc: władzy. To jest skaza urodzeniowa ich duszy, dziedziczna i kilkusetletnia, za ich niewolę, za Tatarów, za Iwana, za opryczników, za odwieczne bunty topione we krwi". 
"Jeśli własna wolność jest nieosiągalna, wolność cudza wzbudza zawiść i odrazę. Jesteśmy od wieków zbyt bolesnym dla nich wzorem, zaprzeczeniem ich własnego losu. Obawiam się ,że dużo czasu upłynie, zanim oni zrozumieją, że nikt i nic, chyba śmierć, odbierze nam prawa do wolności".

### Wilhelm Canaris

Kim właściwie był kontradmirał Wilhelm Canaris, postać zagadkowa i tajemnicza? Na pewno był bardzo inteligentnym i doskonale znającym się na pracy wywiadowczej szefem Abwehry. Organizacji, którą z niewielkim komórki nazywanej Wydziałem Transportu Morskiego rozbudował do rozmiarów jednej z najpotężniejszych agencji wywiadowczych w Europie. Agencji, której raporty pomagały Hitlerowi w planowaniu kolejnych podbojów. Ale też agencji, która prowadziła własną grę tak z aliantami jak z Führerem. Grę, którą zakończył zamach Stauffenberga i rzeź, jaka po nim nastąpiła.

Jednak nie od razu Canaris zmienił front. Ten oficer, doświadczony marynarz i agent z okresu pierwszej wojny światowej w chwili, gdy gwiazda Hitlera wschodziła, był dowódcą garnizonu w Świnoujściu. Wydawało się , że jego kariera dobiega końca, gdy jego przełożony admirał Raeder wezwał go do Berlina. Tam Canaris został przedstawiony Hitlerowi jako kandydat na stanowisko szefa Abwehry - podówczas małej i nie mającej zbyt wielkiego znaczenia instytucji. Hitler po namyśle zaakceptował tę kandydaturę, mimo że kandydat nie był członkiem NSDAP. Był jednak zdolnym oficerem, agentem z sukcesami, uczestnikiem puczu Kappa, zaciekłym antykomunistą i protegowanym Raedera. To wystarczyło. Hitler wiedział doskonale jakie znaczenie ma wywiad. Wiedział, że są to oczy, które widzą plany przeciwnika. Ale nie wiedział, że oczy widzą, ile chce zobaczyć ten, kto nimi kieruje. A taką możliwość miał admirał.

Kierowanie wywiadem dawało mu też dostęp do najtajniejszych planów III Rzeszy. Planów, których znajomość w późniejszym okresie pozwoliła na prowadzenie własnej, podwójnej i piekielnie niebezpiecznej gry. Tylko dla kogo grał? Powstaje pytanie, które budzi kontrowersje. Najprawdopodobniej prowadził własną grę. Skupił wokół siebie tych, którzy tak jak on nie chcieli wojny i Hitlera. A raczej rozczarowali się swym wodzem. Von Beck, Hans von Oster, Canaris i wielu innych. Wszyscy myśleli podobnie. Hitler łamał przysięgę, jaką złożył Hindenburgowi gdy obejmował urząd kanclerza. Obiecał wtedy, że oszczędzi Niemcom kolejnej awantury wojennej. Ale Hitler kłamał. Po Nocy Długich Noży i czystkach w Sztabie Generalnym dotarło to do reszty oficerów. Canaris wiedział doskonale, że wojny, do której Hitler dążył, Niemcy nie są w stanie wygrać. To samo wiedzieli niemieccy sztabowcy. Generałowie oceniali, że armia do kolejnej wojny będzie gotowa w 1941r. Hitler nie chciał czekać tak długo. Jednak pierwszy test, jaki przeszedł Wehrmacht, był jednak zasługą Canarisa. Admirał nienawidził wręcz komunistów i gdy w Hiszpanii wybuchła wojna domowa zaangażował się w akcję pomocy generałowi Franco. I to admirał namówił Hitlera aby wysłać do Hiszpanii Legion Condor. Ten kierunek działań bardzo odpowiadał Canarisowi. Ten admirał prawdziwego wroga widział w Związku Radzieckim i komunistach. Nie chciał wojny z Anglią i Francją bowiem uważał ją za niemożliwą do wygrania. Tak myślała większość sztabowców. Oficerowie oburzali się również na sposoby, jakimi Hitler pozbywał się niewygodnych generałów. Pamiętali los Schiechera i von Bredowa zabitych przez SS- manów w Noc Długich Noży. Dobrze też zapamiętali los generałów Fritscha i Bomberga. Te lekcje wystarczyły by przestali protestować w trosce o własne kariery. Ale dopiero po odejściu von Becka z Sztabu Generalnego Hitler pozbył się wszystkich przeciwników. Pozostali uznali, że wojsko jest od wykonywania rozkazów i nie podniesie ręki na wodza, którego chce naród. Hitlerowi więc wydawało się, że ma wolną rękę w realizacji swych planów a tymczasem pod jego bokiem rodziła się opozycja. Ukryta w najbezpieczniejszym miejscu w Rzeszy gdzie nie miała wstępu SS i SD. Przy Tirpitzuffer w kwaterze Abwehry. Jednak rzecz znamienna - Canaris oficjalnie nie należał do żadnego spisku. Schwarze Kappele - jak później całą grupę nazwali SS-mani - była raczej grupą oficerów znających się nawzajem i mających określony cel. Podobnie jak Rote Kappele - siatka szpiegowska założona przez rosyjskiego agenta w Luftwaffe. Nie było organizacji jako takiej. W III Rzeszy istniały tajne grupki które prowadziły działalność skierowaną przeciwko reżimowi Hitlera. Jednak właśnie do Canarisa i von Becka dołączyli nieliczni oficerowie, którzy oprócz tego, że nie zgadzali się z Hitlerem, chcieli jeszcze coś uczynić. Admirał miał możliwości, kontakty, nawet zagraniczne, miał informacje i miał pomysł. Otoczył się ludźmi, którzy tak jak on nie chcieli wojny i stworzył im możliwość działania. Jednak pewna struktura a raczej podział funkcji istniał. Wymagały tego względy bezpieczeństwa. Pozostaje kwestią otwartą dylemat -czy byli na tyle silni, by rzeczywiście przejąć władzę? Bowiem taka była stawka tej gry.

Wiedząc że generałowie nie wypowiedzą posłuszeństwa Hitlerowi Canaris opracował własny plan wciągnięcia do tej gry mocarstw zachodnich. Hitler planował pierwsze podboje sądząc, że Francja i Anglia nie będą reagować. Hitler chciał wojny a Canaris zamierzał mu w tym przeszkodzić. Czy mógł? Przyjrzymy się temu bliżej.

Canaris bardzo wcześnie nawiązał kontakt z Anglikami. Od agenta w Hiszpanii Anglicy już w 1935r. dowiedzieli się, że mają w Niemczech potężnego sojusznika, który chce z nimi współpracować. Czy było to zamierzone działanie szefa Abwehry? Prawdopodobnie tak i to na dodatek za wiedzą Hitlera, ten bowiem do ostatniej chwili sądził, że uda mu się zawrzeć z Anglią separatystyczny pokój. Kontakty z wywiadem angielskim, wysyłanie emisariuszy miało ułatwić to zadanie. Ale emisariusze wykonywali także polecenia Canarisa, von Becka i Ostera. Pierwsze informacje o planach Hitlera Anglicy otrzymali już w 5 XI 1937r. Podczas narady Hitler powiadomił najwyższych dowódców o swych planach. Generałowie Neuhart i Fritz poinformowali o tym von Becka. Po krótkiej naradzie informację o zamiarach Hitlera przekazali Canarisowi z prośbą o pomoc w powstrzymaniu Hitlera i poinformowanie Anglików. Canaris wykorzystał wtedy kontakty z Francisem Foleyem - rezydentem Mi-6 w Niemczech. Canaris zyskał więc sojuszników dla swych planów. Wystarczająco wpływowych, by móc je zrealizować. Generałowie zyskali zaś potężnego sojusznika, który mógł nawiązać kontakt z zagranicą i to bez ryzyka wpadki. Przynajmniej do pewnego momentu. Gdy Hitler realizował plan szantażu Czechosłowacji spiskowcy opracowali plan zamachu stanu. Wystarczyła tylko ostra postawa wobec Hitlera. I te plan znali Anglicy - emisariusze krążyli między Berlinem i Londynem. Canaris chciał jednego: zdecydowanego działania Anglików. Hitler musiałby ustąpić, jego autorytet zostałby nadszarpnięty. W takiej sytuacji pucz byłby łatwiejszy do zrealizowania. Anglicy podobnie jak Canaris prawdziwe zagrożenie widzieli w komunistach. Ale Chamberlain nie chciał zamachu stanu w Niemczech. Obawiał się wybuchu wojny domowej. Wolał silnego Hitlera niż słabe Niemcy i silnego Stalina. W efekcie upadł spisek i Czechosłowacja a angielski premier łudził się, że uratował pokój. Tak było - na niecały rok.

W 1939r. znów za sprawą admirała kolejni kurierzy wyruszyli na Wyspy Brytyjskie. Anglicy poznali więc kolejny plan Hitlera - Fall Weiss. Dowiedzieli się o nim Lloyd, Menzies, Churchill - wszyscy którzy w Anglii podejmowali najważniejsze decyzje. Jednak Anglicy jeszcze się wahali – nie chciano prowokować Hitlera. Jeszcze byli nie przygotowani. Te informacje pozwoliły jednak, by Anglicy udzielili Polsce gwarancji bezpieczeństwa. Dla Hitlera było to równoznaczne z wojną na dwa fronty. Ale i ta perspektywa go nie przerażała. „Anglicy i Francuzi nie kiwną nawet palcem”- zwykł mawiać. I miał rację na nieszczęście dla całej Europy. Zareagowali dopiero po kolejnej denuncjacji. 22 sierpnia Hitler ujawnił swym dowódcom termin operacji

Fall Weiss. Chwilę później wiedzieli o tym alianci i wreszcie ostrzej zareagowali. Mussolini zapowiedział, że jego kraj nie jest jeszcze gotowy. Sytuacja ta trochę przestraszyła Hitlera. Trochę, gdyż atak nastąpił kilka dni później.

Podczas kampanii wrześniowej Canaris zobaczył, jakich zbrodni dopuszcza się Wehrmacht i SS. Zmusiło go to do kolejnego kroku. Powstało Abwehrkommando- sekcja zajmująca się dokumentowaniem zbrodni nazistów. Oczywiście pod wodzą następnego z spiskowców – Dohnany'ego.

Zaraz po kampanii wrześniowej Hitler nakazał swoim oficerom rozpoczęcie kolejnej operacji. Ty razem skierowanej na zachód. I znów Hitler chciał uderzyć jak najszybciej. Na skutek protestów generałów termin uderzenia zmieniano kilkakrotnie. I znów wszystkie terminy poznali Anglicy. Jednak uznali, że jest to kolejna gra wywiadu mająca na celu maskowanie prawdziwych celów Hitlera. Ale spiskowcy mieli kolejny plan działania – plan zamachu. Warunkiem było poparcie Anglików. Spiskowcy wysłali więc doktora Muellera celem przekonania Papieża Piusa XII do roli pośrednika. Papież zgodził się a efektem podjętych rozmów był raport X, który w istocie przedstawiał warunki Anglików. Spiskowcy przystąpili do działania. Generał Halder próbował bezskutecznie przekonać swoich podwładnych do buntu a Oster przekazywał aliantom kolejne informacje o terminie Fall Gelb. I znów plan spalił na panewce, wobec braku poparcia i nieufności Anglików. Nawet gdy Muller przekazał informację, że atak nastąpi między 5 a 12 maja. Była to jawna zdrada. O przecieku dowiedział się Heydrich – szef SD - i tylko zapobiegliwości i sprytowi admirała spiskowcy uniknęli katastrofy. Ale Heydrich nabrał podejrzeń. Po klęsce Francji następną planowaną operacją była operacja „Lew Morski”. Jednak na mapie wywiadowczej Wyspy Brytyjskie były białą plamą. Informacje były niepełne i mocno przesadzone. Operacja rozbudowy siatki szpiegowskiej o o kryptonimie Homar nie dała rezultatu bowiem przerzucano agentów nie znających realiów a czasem języka angielskiego. Celowy sabotaż? Niewykluczone. W efekcie Hitler otrzymał informacje niedokładne i zniechęcony dał sobie spokój z planami inwazji. Anglicy natomiast otrzymali najprawdopodobniej od Canarisa szczegółowe informacje o niemieckim uzbrojeniu( raporty z Oslo i Lizbony). Kolejny dowód dla Anglików, że spiskowcy działają w dobrej wierze. Następnym trwałym sukcesem Canarisa było utrzymanie neutralności Hiszpanii. Hitler chciał wciągnąć gen. Franco do wojny. Zależało mu na zdobyciu Gibraltaru. Jednak generał odmówił. Warunki jakie przedstawił Hitlerowi były niemożliwe do spełnienia.

Spisek budowany powoli nabierał realnych kształtów. W 1942r. oficer Abwehry płk Olbricht opracował plan Walkiria. Pierwotnie był on przygotowany na rozkaz Hitlera na wypadek buntu cudzoziemskich robotników. Faktycznie plan opracowano w ten sposób, by w razie potrzeby posłużył spiskowcom do przejęcia władzy. Ale rok 1942 i 1943 oznacza koniec kariery Canarisa. Jego największy wróg – Heinrich nie mógł znaleźć dowodów zdrady. Ale był przebiegły i wytrwały, a w konsekwencji niebezpieczny. Nawet mimo asa w rękawie jaki miał admiał - dokumentów o pochodzeniu etnicznym szefa najbardziej niebezpiecznej służby bezpieczeństwa w Rzeszy. Aresztowanie „Franty” rozpoczęło serię kłopotów admirała. „Franta” – niebezpieczny agent angielski faktycznie był oficerem Abwehry wysokiego szczebla i na dodatek starym i wiernym członkiem partii. Canaris bronił swego człowieka – ale czy wiedział o jego współpracy z Anglikami? Prawdopodobnie tak. Aresztowanie Thummela było niebezpieczne o tyle, że ten w trakcie przesłuchań mógł zdradzić admirała. Dlatego wykonano wyrok na Heinrichu - mimo ryzyka ofiar. Dla Canarisa jednak nie był to koniec kłopotów. Gorszym problemem było aresztowanie Ostera i Dohnanyego. Wpadli ponieważ byli zaangażowanie w operację 7. Taki kryptonim nosiła akcja Abwehry, w której z Niemiec do Szwajcarii przerzucano Żydów z dokumentami wskazującymi, że są agentami Abwehry. Zresztą Abwehra przez długi czas była schronieniem dla wielu, którzy działali w opozycji. Dokumenty agenta były wystarczającą osłoną i gwarancją bezpieczeństwa. Wystarczy wymienić pastora Goedelera.

Po aresztowaniu najbliższych współpracowników i wpadkach wwiadowczych Hitler wpadł w szał. Uznał że Abwehra nie jest wystarczająco skuteczna i zadania wywiadu zagranicznego powierzył SS. Hitler nie mógł zrozumieć jakim cudem agenci nie dowiedzieli się o operacji Torch i lądowaniu na Sycylii. W efekcie Abwehrę włączono do SS. Dla spiskowców był to ważny problem. Jednak trzon starego spisku już nie istniał. Pojawili się nowi, bardziej zdeterminowani i zdecydowani na wszystko. I - jak się później okazało- nieskuteczni w działaniu. Canaris po wpadkach wywiadowczych Abwehry został przesunięty na inne stanowisko - z braku dowodów zdrady nie mógł być aresztowany. W 1944r. tuż przed inwazją Canaris podjął jeszcze jedną próbę rozpoczęcia rokowań z Anglikami. Jednak i tym razem spotkał się z odmową. Anglicy nie chcieli rokowań pokojowych obawiając się oskarżenia o rozbijanie koalicj. A może po prostu wykorzystali spiskowców? Wygląda na to, że nie mieli zamiaru podejmować współpracy. Ze względów politycznych przede wszystkim. Nie wierzyli, że spiskowcy rzeczywiście są w stanie obalić Hitlera. Nie wierzyli Canarisowi. Ale admirał był dla nich bardzo cenny z innych powodów. Mógł drażnić Hitlera i wystarczająco skutecznie utrudniać mu życie. Był tak cenny, że Anglicy mimo wielu okazji nie uprowadzili go, choć plany takiej operacji były sporządzone. Był bardziej przydatny w Niemczech - tam gdzie był. Był tak przydatny, że na wytrwałym cieniem admirała - Heydrichu - Anglicy wykonali wyrok śmierci, wiedząc że zemsta Niemców dosięgnie ludność cywilną. I admirał sam także dbał o własne bezpieczeństwo. Dobry nos, wyczucie, spryt doświadczenie w tej grze a przede wszystkim teczki były dobrą zasłoną. W kraju rządzonym przez aryjczyków najwięksi z nich Himmler i Heydrich nie byli tacy święci. Jednak gdy Abwehra przeszła pod skrzydła SS a admirał stał na uboczu Schellenberg dostarczył Himmlerowi pierwsze niepodważalne dowody zdrady. Himmler zacisnął zęby i nic nie uczynił. Znowu Canarisa uratowały teczki jakimi się asekurował. Ale Himmler zemścił się po klęsce zamachowców, gdy odkryto tajne archiwum spiskowców. W dokumentach prowadzonych przez Donahny’ego i Ostera było wystarczająco dużo dowodów zdrady. Aresztowany, torturowany, zginął powieszony na strunie fortepianowej. Umierał długo na oczach kamery - tak chcieli kaci z woli Hitlera.

Nie mam zamiaru bronić Canarisa. Moim zdaniem był jednym z nielicznych przyzwoitych oficerów Hitlera. Takich wychowanych w kanonie starych zasad oficerskich. Wykonujących powierzone im zadania. Ale sprawa akcji wywiadowczych Abwehry to temat na inny artykuł. A może działania Canarisa i Schwarze Kapellle to żadna szlachetna ideologia a raczej element walki o władzę? Kiedyś wszystkie archiwa zostaną otwarte i wtedy dowiemy się prawdy.

---

<a href="https://github.com/TomaszWaszczyk/historia.waszczyk.com/edit/master/src/content/generals.md" target="_blank">Edytuj tę stronę dzieląc się własnymi notatkami!</a>
