---
layout: post
title: "Szachy"
author: Tomasz Waszczyk
tags: ["Chess"]
image: img/others/end-war.jpg
date: "2018-05-06T23:46:37.121Z"
draft: false
---

Kilka ciekawych fotek po remanencie najstarszych zbiorów książkowych w siedzibie PZSzach: m.in. Rubinstein, Tartakower, Najdorf, ekslibris Przepiórki, Alechin, satyryczna grafika z meczu kompozycji szachowej Polska - Holandia 1937 itd. Dziękuję kol. Sławkowi Kędzierskiemu za pomoc i 3 dni społecznej pracy!

Przypominam o możliwości kupna mojej książki „Szachy wojenne 1914-1918. Drogi do niepodległości” (do końca lutego promocja! Info na końcu tego posta). Poniżej opis książki:

Z okazji 100-lecia odzyskania przez Polskę niepodległości, pod koniec grudnia 2018 roku, staraniem moim, a także Przewodniczącego Komisji Historycznej Polskiego Związku Szachowego Tomasza Lissowskiego, ukazała się książka „Szachy wojenne 1914-1918. Drogi do niepodległości”.

Przedmowę napisał Prezes Polskiego Związku Szachowego arcymistrz Radosław Jedynak. Publikacja zawiera opowiadanie „Turniej” Marka Szalszy, którego akcja rozgrywa się podczas fikcyjnych zawodów szachowych z udziałem Niemców, Polaków i Żydów w czasie II wojny światowej.

Na okładce znajduje się grafika „Szachy w gazie bojowym” Zygmunta Nasiółkowskiego z 2017 r., opracowana przez artystę specjalnie na potrzeby „Szachów wojennych”. Jest to przerobiona akwaforta Otto Dixa pt. „Sturmtruppe geht unter Gas vor” (1924).

Charakter książki można określić jako faktograficzny. Sporo w niej tabel, wyników, dat i liczb. Jednakże ma też kilku swoich głównych bohaterów, do których zaliczyłbym: mistrzów międzywojnia – „niekoronowanego króla” Akiwę Rubinsteina, poetę i arcymistrza w jednej osobie Sawielija Tartakowera, genialnego problemistę Dawida Przepiórkę, zapomnianego Mojżesza Łowckiego; zmarłych w latach 20. XX wieku Józefa Dominika i Aleksandra Flamberga; szachistów i działaczy lokalnych, jak pochodzącego z rodziny o patriotycznych tradycjach Adama Żuk-Skarszewskiego, malarza Ludomira Benedykowicza, który stracił obie dłonie podczas Powstania Styczniowego, Jana Kleczyńskiego i Kazimierza Wasilewskiego – organizatorów widowiska „żywych szachów” w Warszawie w 1917 roku, czy wreszcie Chaima Janowskiego z Łodzi, którego brat Dawid rywalizował przez pewien czas z Emanuelem Laskerem o miano najsilniejszego szachisty świata. Dużo miejsca poświęciłem też wojennym peregrynacjom małego Szmulika Rzeszewskiego z Ozorkowa – późniejszego reprezentanta USA i pretendenta do tytułu championa globu, znanego jako Samuel Reshevsky. Jeden z rozdziałów poświęcony jest opisaniu szachowych aktywności najwyższej rangi oficjeli i wojskowych dwudziestolecia międzywojennego na czele z Marszałkiem Józefem Piłsudskim, gen. Kazimierzem Sosnkowskim, czy Prezydentem RP na Uchodźstwie Władysławem Raczkiewiczem.

---

<a href="https://github.com/TomaszWaszczyk/historia.waszczyk.com/edit/master/src/content/others.md" target="_blank">Edytuj tę stronę dzieląc się własnymi notatkami!</a>
